---
title: Obraz podomního umělce
slug: obraz-podomniho-umelce
tagline: opsáno z jednolité šedé oblohy
publishedAt: 2015-03-30T07:14Z
category: poem
---
Obloha malířem pokojů natřená: \
šedá pláň, širokým válečkem stvořená. \
Oblaka v mlze své obrysy skrývají, \
jeden mrak za druhým, neslyšně splývají.

Studená vichřice prohání zuřivě \
lístečky ze stromů. Kabátky slušivé \
zbarvené podzimem svlékají javory; \
listoví drží se povětří navzdory.

Kapičky nebeské bubnují na střechu. \
Pánové v kloboucích rázují ve spěchu, \
tančí dál ulicí, kol světel z chodníků. \
Krůpěje vody jim stékají z deštníků.
