---
title: Ve tři ráno
slug: ve-tri-rano
tagline: náladovka člověka, jemuž se nedaří usnout
publishedAt: 2015-08-12T21:25Z
category: poem
---
Ve věži kostela houpá se zvon \
srdce mu bije do těla \
to pravidelné bim bam \
jednou \
dvakrát \
třikrát \
a ticho

Barvy jsou smrtelně bledé \
pohřbeny v šeru a stínu \
jen po stropě tu a tam \
mihne se odraz světel \
projíždějícího vozu

Myšlenky létají v hejnu \
jako hmyz kolem žárovky \
volné a nespoutané \
ale neutišitelné \
zběsile se míhají \
na chvíli poodletí \
ale vzápětí se vrátí \
a bodají a koušou a pijí krev

Srdce zvonu znovu tluče \
jednou \
dvakrát \
třikrát \
napočtvrté \
a ticho
