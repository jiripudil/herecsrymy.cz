---
title: Múza moderní doby
slug: muza-moderni-doby
tagline: výpravná píseň o přelétavé múze
publishedAt: 2015-09-17T09:00Z
category: song
audio: true
---
_capo III_

{Dm} Přistála na podzim z večera \
{E} potichu přiletěla \
{F} nevím, co {G} chtěla, a {Am} možná {Dm} že \
sama to nevě{E}děla

Přes židli hodila havelok \
sešitý z prastaré kůže \
nesmělým hlasem se zeptala \
zda se mnou zazpívat může

Tehdy jsem poprvé uslyšel \
hlas krásný jak jarní květy \
pro ten hlas bych si našel čas \
třeba i na zálety

**Ref.** {Gm} Svět se se mnou točí málem \
{A} samou touhou nevím, co by \
{Dm} popletla mě dokonale \
tahle {F} múza moderní {E} doby

A od té doby jsme zpívali \
společně po krčmách hráli \
dva hlasy, jež k sobě patřily \
to každý slyšel už z dáli

Dvě ústa, z nichž hlasy zazněly \
k sobě si též našla cestu \
ret na rty slastně se tiskával \
tiše a bez protestu

Čím víc mě múza má líbala \
tím víc jsem skládal jí písní \
tím víc jsem tu dívku miloval \
tím více jsem po ní žíznil

**Ref.** Byl jsem svojí láskou zpitý \
do němoty, do slepoty \
netuše, že její city \
jsou jen suché anekdoty

S příchodem léta pak odlétla \
beze stop, jakoby kouzlem \
teď sám si zpívám druhý hlas \
hraju si sám druhé housle

Takové múzy už bývají \
proč na to jen zapomínám \
že se vždy zdrží jen na chvíli \
a záhy letí zas jinam

Jen bůh ví, kde zrovna přistála \
kterého barda teď svádí \
koho zas opíjí nadějí \
že jsou víc než jen kamarádi

Zbyla mi po ní jen vzpomínka \
kterou se trápím po nocích \
tak rád bych navěky zapomněl \
není to ale v mé moci

**Ref.** I když svět se stále točí \
a přijde další, druhá, třetí \
jsou múzy, které sejdou z očí \
ale ze srdce nikdy neodletí
